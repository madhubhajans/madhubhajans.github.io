माझ्या घरा सामोरी

(श्री ठाकुर महाराज यांच्या
श्री क्षेत्र गाणगापुर येथील 'दत्ताई" सदनी )

माझ्या घरा सामोरी । भिमा अमरजा तटी
यतीराजांची मठी ।।धृ०।।

त्या काठाने पाऊल वाटे
श्रीगुरु माझे चालत होते
त्यांचीच आहे स्मृती ।।१।।

श्री दत्ताच्या जयघोषाने
तनमन डोले त्या नादाने
आनंद देते अती ।।२।।

उपोषण ते गुरुवाराचे
पारायण श्री गुरुचरित्राचे
श्रध्देस देते गती ।।३।।

बसता दारी नजरे दिसते
महाद्वारावर दृष्टि थरते
दिनरात जन पाहती ।।४।।

स्थापन ती गंधर्वपुरात
आठवतो तिज मधुभजनात
दत्तात्रयांची कृती ।।५।।

