वर्ष सरता

वर्षभराची सेवा सरता
हे वर्षराजा तुला अलविदा।।धृ०।।

बारा महिने झरझर सरले
वर्ष नुतन ते दारी आले
पार न सर्वाच्या आनंदा ।। हे ।।१।।

शुभ नि अशुभही प्रसंग आले
किती जीव आले किती जीव गेले
शेवटचा घे जाता जाता ।। हे।।२।।

सागर भरले भरल्या गंगा
प्रसन्न दिसल्या पर्वतरांगा
बारा महिन्यांची तंव गाथा ।।हे।।३।।

दार उघडतो येणाऱ्याला
निरोप देतो जाणाऱ्याला
आठवण राहिल सदासर्वदा । ।हे ।।४।।

दिले धडे तू आम्ही शिकलो
आज परंतु तुजला मुकलो
मधुभजनात गाता गाता । । हे । । ५ । ।