माझ्या तुझ्यात नाही अंतर

माझ्या तुझ्यात नाही अंतर
कळले मला तेही नंतर ॥धृ॥

तुझ्या रुपाचे ते गोड दर्शन
परि मी केले विचार मंथन
जाहले जरी आता रुपांतर ।।१।।

हा देह आहे जरीही माझा
आता असे अधिकार तुझा
तुझा निवास तो निरंतर ।।२।।

झाला जरी जन्म सागरतीरावर
रहिवास भीमा अमरजा तीरावर
झाले कसे बरे स्थलांतर ।।३।।

जे जे घडे ते घडविता तूचि
निमित्तमात्रे कुडी ही माझी
केले मलाच तू धूरंधर ।।४।।

जरी दुखवते विवंचने मन
मधुभजन ते सुखाचे साधन
झाले विचार दूर अवांतर ।।५।।

