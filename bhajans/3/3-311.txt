बोध गीते
 अवती भवती

जीवनात कधी भरती ओहोटी
असे अवती भवती ।।धृ०।।

माता नि पिता ममता आगळी
भार्या नि मुले माया सगळी
दुर्जन ही किती सज्जनही किती ।।१।।

जुळण्यास मते आयुष्य घटे
क्षण एक पुरे संबंध तुटे
घटनाच तशी चाले न मती ।।२।।

पटले जरी ते वाईट असे
करण्याविण ते नच मार्ग दिसे
येताच प्रसंग न वाटे भिती ।।३।।

भगवंत चराचरी तो असतो
पैसाच परि पहिला दिसतो
कर्तव्य म्हणून देवा भजती ।।४।।

आनंद खरा दुःखात असे
मर्यादा अशा दुःखास नसे
मधुभजनी विचार कुणी करीती ।।५।।