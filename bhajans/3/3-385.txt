क्षमा कर आई

क्षमा कर आई बालकांस तू
चंदनापरी तू-झिजतेस माते
किती करशी उपवास तू ।।धृ।।

या बाळांच्या प्रेमासाठी
जिकडे तिकडे फिरशी पाठी
किती करतेस हा त्रास तू ।।१।।

किती वर्णावी ममता तुझी
माय खरी तू या जगताची
करशी किती वनवास तू ।।२।।

चुकतो आम्ही कधी संसारी
म्हणतो तुजला आम्हां तारी
देशी ही धीर आम्हांस तू ।।३।।

कष्ट तुला ते अमुच्यासाठी
वर वर घेतो भेटी गाठी
पुरविशी आमुची आस तू ।।४।।

गोड ही सेवा मानून घ्यावी
चुकता आम्ही दया करावी
डोल मधुभजनात तू ।।५।।