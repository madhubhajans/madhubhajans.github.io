मनाचे धर्म कर्म

मन धर्म कर्म विसरो ना जावो
कर्तव्यात जागृत राहो।।धृ०।।

नको तिथे कधी हे मन जाता
असो मनाला त्या बंद वाटा
अंतर्यामी तल्लीन होवो।।मन०।।१।।

दुष्कर्माचे दिसता जाळे
तिथे नसावे स्थिर ते डोळे
नेत्राद्वारे प्रभूला पाहो।।मन०।।२।।

अवती भवती दुर्जन कोणी
निंदा, द्वेष पडता कानी
मनमंदिरी हरिगुण गावो।।मन०।।३।।

अशुभ सारुन शुभ ते घेवो
ज्ञान दुज्याला प्रेम देवो
वेड हरिचे इतरा लावो।।मन०।।४।।

त्या पूर्वजांच्या आशा पुरवो
कागा वदनी तो ग्रास भरवो
मधुभजनाच्या गंगे न्हावो।।मन०।।५।।