दर्शन घडता हरते भान

दर्शन घडता हरते भान
श्रीगुरुराया तू मम प्राण।।धृ०।।

मोहक वाणी तुझी म्हणोनी
श्रवण करितो दो कर्णानी
नकळत लागे तुजवर ध्यान।।१।।

सानच आहे प्रपंच माझा
हस्त कृपेचा त्यावर तुझा
नच कधी भासो कुठली वाण।।२।।

आस मनीची ओळख तु रे
सांगू कशी ती पारख तु रे
नको तुजपाशी मज बहुमान।।३।।

तुझाच चालो उदो उदो तो
त्यातच मजला आनंद होतो
मी तर आहे भाविक सान।।४।।

शब्द फुलांचे वर्णन ओठीं
मूर्ती प्रगटते डोळया पुढती
मधुभजनात जन सावधान।।५।।