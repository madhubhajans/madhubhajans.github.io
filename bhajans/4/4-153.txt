कठीण आले दिन

कठिण आले दिन आता माझे, नाही कुणाची साथ
भीक न दे मज कोणी करू मग पुढे कशाला हात।।धृ०।।

माता-पित्याचे छत्र शिरी ना
भाऊ अथवा मज बहिणी ना 
निष्ठुर ही भगवंत जहाला 
पाहू किती मी वाट।।१।।

कसे जीवन लाचार जगावे
मरण मला ते लवकर यावे 
आज तुफानी अडले तारू 
आली दु:खाची लाट।।२।।

चालत जावे ज्या ज्या वाटे 
रुपती पायी माझ्या काटे 
विश्वासावर राहुनी झाला 
या जीवनाचा घात।।३।।

अधोगतीचा काळ आला 
माणुस मारी माणुसकीला
सांगे मधुकर तेल नसे तर 
जळेल कैशी वात।।४।।