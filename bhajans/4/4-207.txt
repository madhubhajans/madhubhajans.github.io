उतावीळ नवरा

(चाल : स्वतंत्र)

कर्तव्याचे पालन करण्या, लग्ना उभा राहिला
उताविळ नवरा तिने गाठला।।धृ०।।

मंगल मंत्राक्षणी हा विटला
अंतरपाठ यासी नडला
डोकावूनी हा पाहण्या जाता, पाटच घसपटला।।१।।

घडी घडी सारून मुंडावळी हा
पाही तिजला डोकावूनी हा
हसल्या साऱ्या तिथे करवल्या, निर्लज्ज ना लाजला।।२।।

पत्नी बिचारी लाजत होती
आसवे नयनी ढाळित होती
साधाभोळा असेल दिलवर, लग्नाआधी वाटला।।३।।

स्वभाव याचा सासरी दिसला
नाही कुणाच्या पाया पडला
सांगे मधुकर वहाडी सोडून, घोडा पुढें हाकला।।४।।

रंगीन सामना