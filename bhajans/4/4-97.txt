हरीचा कोण लाल

पाहु द्या कोण कोणाचा आता, करतो निकाल 
आला आला हरिचा कोण लाल ।।धृ०।।

जन्म असे हा माझा स्त्रीचा
धीर न खचला या अबलेचा
बघेन आता,कोण लेकाचा, करतो धमाल।।१।।

मारूनी दावी मज डरकाळया
कुठुनी आला हा बाणकोट बाळया
हाच मवाली, गळयाला बांधी रंगीत रुमाल।।२।।

तरूण मुलावर नजरा फिरवी
मळकट कपडे घालून मिरवी
उसळ पाव, खाऊनी दोन, गेले आत गाल ।।३।।

रंग बघुन घ्या कावळयाचा
छंद निराळा, या बावळयाचा
सांगे मधुकर दिसतो हा तर, रेल्वे हमाल।।४।।