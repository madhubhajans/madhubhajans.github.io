भजे साधूसंता

पंढरीच्या नाथा गुण गातां गातां
तुझा दास आतां भजे साधूसंता।।धृ०।।

कुरवपुर स्थानी राहती गुहेत 
अनाथांचे नाथ आज ही आहेत
तुझ्या पंढरीला थांबे जाता जाता।।१।।

अबोल विठू तूं उभा विटेवरी
बोलका हरी तो बसे पाठीवरी
पंढरीच्या वाटे फुटला हा फाटा।।२।।

विठू मूर्तिमंत नित्य पुजनात 
साधु संगे भक्त रमे डोंगरात
अरे विठ्ठलारे नको करूं चिंता।।३।।

मंदिरात देव डोंगरात देव
अंतरात देव जागोजागी देव
"मधुकर" सांगे गुण गातां गातां।।४।।

गीत पुष्पहार