कामधेनू दैवत

कुणाशी वदावे - दुःख तूं बघावे
कामधेनू माते आता कृपावंत व्हावे।।धृ०।।

धरिता मनीं अभिलाषा भुकेल्या जीवाने
आस पूर्ण होई माते तुझ्या दर्शनाने
भक्तिभाव श्रध्दा माझी तुला सर्व ठावे।।१।।

भोवतालचे जन सारे इथे स्वार्थसाधू
जीव एकटा हा माझा कुठें न्याय शोधूं
पाषाणाच्या तव मूर्तीने मला उद्धरावे।।२।।

साधूसंतसेवे साठीं जाशी आश्रमात
महिमा तुझा विश्वात थोर गोकुळात 
दुःख सागरातुन देवी मला सोडवावे।।३।।