तुला मी पाहियले

उघडे असता दोन्ही डोळे
तुला मी पाहियले
दत्ता तुला मी पाहियले ||धृ० ।।
ओळख नसता माझी तुझी
भेट जहाली तुझी नि माझी
मनी जाणियले पिशाच्च दिसले ।। तुला. ।।१।।

जेथे संगम भीमा अमरजा
निवास तेथे करी यतिराजा
भोवती जन ते झोपी गेले ।। तुला. ।।२।।

अश्वत्थाची हलती पाने
भजन करीती ती वाऱ्याने
नादमधुर मी कानी श्रविले ।।तुला.।।३।।

पवित्र तुझे संगमस्थान
अंधारात घालूनी आसन
भोवती चंदनी गंध परिमळे ।। तुला. ।।४।।

तुझेच मंदिर तुझेच स्थान
तव स्थानी तू विराजमान
मधुभजनी या भान हरपे ।। तुला. ।।५।।
