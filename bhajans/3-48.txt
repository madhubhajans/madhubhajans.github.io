करता

नयन बंद करता, आनंद निराळा
मन हे स्थिर होता, विसरे जगाला ।।धृ०।।

स्थिरावस्था, आगळी असते
जग ना आठवे ऐसे दिसते
सुखवि सुख तेचि, कुडीत जीवाला ।।१।।

आपण आपणा, विसरून जातो
कोण कुणाला कोठे नेतो
देह कुठे ते पाहण्या, भान ना मनाला ।।२।।

डोळयाविन ही, जणू देखियले
इंद्रियांचे, नाते न कळे
देखीले ना क्षपाला, नाही त्या नभाला ।।३।।

धन्य लीला ती, धन्य विधाता
तेही कळले, स्थिरता सरता
चंद्रही तेथे नव्हता, रवि नाही दिसला ।।४।।

तरंगणारा, तो जीव हलका
वाटे मनाला, हा जीव जड का
मधुभजन करूनी, कथिले जनाला ॥५॥

