-दत्तरूपी चिले-

श्रध्दा ज्याची तयाला मिळे
दत्तरूपी ते जाणा चिले ।।धृ० ।।

नाना ढंगी प्रभुची लीला ।
पाहुनी मार्ग जो चुकला ।।
भोग त्याचे तयाला दिले ॥१॥

द्वैतभावे जो भक्ति करी ।
स्थिरता नां तया अंतरी ।।
कर्म त्याचे जगावेगळे ।।२।।

पूर्ण विश्वास तो पाहिजे ।
बोलती एक करती दूजे ।।
भक्त ऐसे किती भेटले ।।३।।

सत्य लपणार नाही कधी ।
कर्म खोटे नडेल आधी ।।
वैष्णवानाच सारे कळे ।।४।।

गोजिरी सावळी मूर्ती ।
चिलेबाबा ते संतभारती ।।
गोड मधुभजन गुंफिले ॥५॥
