तारक आहे नाम
गीता ज्ञान

पथ हे मानवा जीवनी एक धर
अन्य पथातून तू दूर दूर सर।।धृ०।।

घडी घडी ते विचार अनावर
तारक आहे नाम निरंतर
पुण्य कलश तू या जन्मी भर।।१।।

गुरु आज्ञा करशील तू पालन
संकट करी तुझे तोचि निवारण
होशिल ज्ञानी तू धरतीवर।।२।।

लोभ नी माया आहे प्रभावी
त्या मोहाची गोडी नसावी
आहे जिथे सत्संग तिथे धर।।३।।

केले नको ते विसरून जावे
इथून पुढती सावध व्हावे
आज तरी तू घ्यावे मनावर।।४।।

चरअचरी परमेश्वर आहे
थोर गुरु देवाहून आहे
आहे मधुभजनात लीलाधर।।५।।