-मज मोठेपण-
मज मोठेपण देऊ नको रे
तव गुण गावे- बहुजन यावे
अन्य पथीं कधी नेऊ नको रे।। धृ० ।।

सकल जनाशी कळो तंव महिमा 
तुझी नयनातून ढळो ना प्रतिमा 
कार्य अधूरे ठेऊ नको रे ।। १ ।।

गुप्त घडावी हातूनी सेवा 
मज गर्वाचा गंध नसावा
नाम कुठे मज लावू नको रे ।।२।।

कार्य असेल शक्तिनुसार
अर्पण तेही गुरुचरणावर
गुण कधी मम गाऊ नको रे ।।३।।

न कळे मजला कैसे रमावे
संत जनांचे प्रेम मिळावे
मृगजळ ते कधी दाऊ नको रे ।।४।।

सोहळा जो तंव आनंदाचा 
तोच दिवाळी दसरा माझा 
मधुभजनातून जाऊ नको रे ।।५।।
