विठ्ठल रखुमाई

जय जय विठ्ठले विठ्ठले रखुमाई 
पांडुरंगा, श्रीरंग माझे आई ।।धृ०।।

तुझ्यासाठी ती की तू तिच्या साठी 
चंद्रभागेच्या तू उभा काठी
दीना तारी, उध्दारी, गंगा तीही ॥१।।

भजनाचा निराळा रागरंग
नामदेवाचा रंगे अभंग
टाळ वाजे ती नाचे जनाबाई ||२||

संत निवृत्ती संगती सोपान 
हरिनामात हरपते भान
ज्ञानसंगे ती रंगे मुक्ताई ।।३।।

तुझ्या नामाने जन वेडे झाले
पंढरीत पाषाण झिजविले
नरनारी, श्रीहरि, गुण गाई ।।४।।

रावरंकाच्या विठू परिवारी
कथाकीर्तन जीवास ओढ भारी 
मधुभजनी, त्या सुजनी दंग होई ॥५॥

