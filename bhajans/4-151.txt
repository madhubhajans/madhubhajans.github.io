लागलाय हात हा जोडायला

विलंब नाही लागे नारीला
खोड नराची मोडायला
लागलाय हात हा जोडायला हो।।धृ०।।

नाय अब्रुची याला चाड 
पडली याची अक्कल दाढ 
लाविन याला मी वाटेला
बघतोय बोचकं बांधायला हो।।१।।

शेतामधली काढील ढेपं
भरता चमक लाविल लेप
भाताचं भार डोक्यावर
लाविन लाकडं तोडायला हो।।२।।

केला नाच निवटयावानी
आता जहाला थंडगार पाणी 
जाळ्यात आला बघा हो याला 
नाय कोण आता सोडायला हो।।३।।

लई दिवसाचा होता डोळा 
सापडला हा जाळयात कोल्हा 
येरवडयाला किंवा ठाण्याला
बघे मधुकर धाडायला हो।।४।।