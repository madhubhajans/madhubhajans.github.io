सांग तुझ्या दादाला

मर्दगिरी दादाची ती गेली वाया पार 
सांग तुझ्या दादाला घरी आलासे कासार।।धृ०।।

लाडीगोडी लाविली जर तुझ्या वहिनीने 
भाळूनी जातो दादा, तिच्या लाजण्याने 
पुढ्यात आणून तिच्या तो टाकतो पगार।।१।।

तळमळे दादा तुझा, झोप नाही त्याला
लाडावली रे त्याने, तुझ्या वहिनीला
बाईल बुध्दया दादा, तो मर्दाचा अवतार।।२।।

मिळणार होता जन्म त्यास अबलेचा
चुकूनि मिळाला जन्म परी पुरुषाचा
म्हणे ‘मधुकर' भरकी बांगडया हिरव्यागार।।३।।