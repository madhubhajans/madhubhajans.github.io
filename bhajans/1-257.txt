विठ्ठल रागावला

आज करमेना झाले मला
माझा विठ्ठल रागावला ।।धृ०।।

सोन्या चांदीचे दागिने घडविले 
त्याला पायात घुंगरू करविले 
मध्य रात्रीस ना नाचला ।।१।।

एका खोलीत भिंतीला देव्हारा 
त्यात जगजेठीला दिला मी थारा 
थोडा नाराज का वाटला ।।२।।

सार आवडते दिले मी आंब्याचे 
लोणचे तोंडी लावाया लिंबाचे 
नाही मुळीच तो जेवला ||३||

काय चुकले ते नाही कळे मजला 
नाही पाझर विठ्ठला मुळी फुटला 
हात गालावरून फिरविला ।।४।।

आता उपाय नाही मला उरला 
दिन चिंतेत सारा कसा सरला 
मधुभजनाचा थाट मांडला ।।५।।

