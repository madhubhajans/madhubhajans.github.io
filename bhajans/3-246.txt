देव तुझ्या हृदयात

नको घाबरू जीवनात रे
देह तुझा तो पुनित आहे
देव तुझ्या हृदयात रे।।धृ०।।

आवडी निवडी ज्या ज्या तुजला
प्रिय परंतु त्या देवाला
ना पटले जरी काही कोणा
अंतरी देवा कळती खुणा
आसवे नको नयनात रे।।१।।

जीवन सरले जरी दुःखात
कधी सौख्याचे क्षण किंचित
सज्जन दिसले जरी जीवनात
दुर्जन कोणी परी ते त्यात
झाले जरी ते आघात रे।।२।।

आई, वडिलांची त्या पुण्याई
जागृत आहे ती दत्ताई
तुजहूनी केव्हा ती दूर नाही
गुप्तरुपाने सोबत राही
चाल तू चाल ही वाट रे।।३।।