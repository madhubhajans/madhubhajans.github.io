माता संतोषी गुणगौरव

देते आनंद माझ्या मनाशी सुखी 
मज ठेवी ती संसाराशी
माता संतोषी संतोषी संतोषी ||धृ०।।

तिच्या चिंतनी रमते हे माझे मन 
तिला अर्पिले माझे तन मन धन 
तिची किर्ती सारे, गातात जन 
नसे दूर लोटी ती भक्तजनांशी ।।१।।

करी भक्ति जो नित्यनेमाने तिची 
इडापिडा सारी सरे दूर त्याची 
असे धन्य लिला, त्या संतोषीची 
भूमिवर असंख्य तिच्याच दासी ।।२।।

गरिबाची आहे तिला हो करूणा 
जे करती उपोषण आशिर्वाद त्यांना 
'मधुकर' तिच्या लागे हो चरणा 
कळे सर्व काही त्या माऊलीशी ।।३।।
