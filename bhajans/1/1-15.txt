गणेशचतुर्थी
गणाधिशाची आज असे दिपवाळी 
भाद्रपदातील शुध्द चतुर्थी आली।। धृ० ।।

रुप असे ते अतुल्य सुंदर
कटीस साजे दिव्य पितांबर
घराघरात रम्य सजावट केली ।।१।।

खुलून दिसतो फळाफुलात
ती मिष्ठाने तया पुढ्यात
गणनायकाला सहस्त्र मोदक थाळी ।।२।।

आज आसनावर गण विराजे
मुकुट शिरावर कंचन साजे
चिंटुकला तो उंदीरमामा खाली ।।३।।

मनामनातील विवंचना त्या
साऱ्या कळती गौरीसुता
शत गाऱ्हाणी जो तो गणाला घाली ।।४।।

प्रेमानंदे ते जन गाती
प्रतिवर्षी त्या गाठीभेटी
मधुभजनात जन करीती आंघोळी ।।५।।
