दत्त मायबाप
दत्त मायबाप माझा सखा गुणवंत 
दत्त दर्शना आतुरले थोर साधूसंत ।। धृ० ।।

कटी शोभते पितांबर सुंदर ती कांती 
शंख चक्र डमरुधारी, कमंडलू हाती
जागो जागी उभा राही देव मूर्तीमंत ।।१।।

जटाधारी काखे झोळी त्रिशूळ हातात
भस्म चर्चिले सर्वागी रुद्र शोभतात
कोठे कैसा धाऊनी जातो नाही लागे अंत ।।२।।

चंद्रकोर गंगामाई शिरी राहतात
चार वेद दत्तासंगे नित्य फिरतात
भूवरी असे आवडीचा थोर दत्तपंथ ।।३।।

बोलतात पक्षीप्रेमे गोड अभंगात
डोलतात औदुंबर ते मधु-भजनात
दत्तधामी वाहते आहे पंचगंगा संथ ।।४।।
