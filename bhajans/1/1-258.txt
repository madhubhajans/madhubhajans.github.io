इथं माझं पंढरपूर

कशाला जाऊ मी दूरदूर
इथं हाय माझं पंढरपूर ||धृ०।।

जणु वाहते ही चंद्रभागा 
सभोवताली पर्वतरांगा
सुगंध फुलांचा मंद मधुर ।।१।।

इथं विठोबा पर्णकुटीत
मंडप न्यारा नदीचा काठ
काठास डुलती औदुंबर ||२||

गुलाब झेंडू फूलं ती डुलती 
झाडाची पानं झरझर पडती
वारा ही सांगतोय धरून सूर ।।३।।

भक्तांसगे विठ्ठल बोले
अभंग ऐकून आनंदे डोले
बसतोय श्रीहरी काठावर ।।४।।

इथं हाय बोलका श्री पाडुंरंग 
मला मिळाला सुखाचा संग 
हे मधुभजन हा सुस्वर ।।५।।
