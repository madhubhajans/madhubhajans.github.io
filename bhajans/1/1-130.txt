पावन नगरी गंधर्वपूर

ही कर्म भूमी अमुची, पवित्र पावन ही धरती
या धरणीवर अनेक तीर्थ, प्रकट किती अन गुप्त किती ।।१।।

शेकडो वर्षे जाहली, आम्ही नांदलो प्रत्यक्ष
आजही आम्ही नांदत आहो, सद्भक्त देतो ती साक्ष ।।२।।

हा विप्र आमुचा तो विप्र आमुचा, शहाणा वेडा पण विप्र आमुचा बरा नि वाईट खरा नी खोटा, परन्तु आहे विप्र आमुचा ।।३।।

या धामाचा तोच पूजारी, वडिलोपार्जित अधिकारी 
कसाही असला तरीही विप्र तो, अखंड त्याच्या छत्र शिरी ।।४।।

या गंधर्वपुरीचे जे रहिवासी. ते अमचे अन आम्ही त्यांचे 
गरीब आणि श्रीमंत कोणी, खेळ हे सारे देवाचे ।।५।। 

ही मुलेबाळे लेकी सुना, आया बहिणी जन सारे 
भाग्यवान ते श्वापद प्राणी, आणि वाहते हे वारे ।।६।।

या मातीच्या कणाकणावर, अखंड अमुचा वास असे 
सान असो वा थोर परंतु, तो जीव आम्हा दूर नसे ।।७।।

कर उदार दान भक्ता, प्रेम भावे या स्थानावर 
ऐक जनाचे कर तू मनाचे, सत्वर यावे भानावर।।८।।

प्रथा पडली अमुच्या कारणे, म्हणोनी जो तो दान करी शक्तीनुसार तूही दान कर । मागूनी घरी माधुकरी ।।९।।

तो कल्याण-उत्सव, लघुरुद्र, पाद्य पुजा
नाना प्रकार धार्मिक येथे, निवड करी तू पूजा अर्चा ।।१०।।

ते पापविनाशीतीर्थ आहे, स्नान करी त्या स्थानावर 
योग आला तर अष्टतीर्थे, स्नान घडावे जमले तर ।।११।।

संगमेश्वर ईश्वर बसला, संगमेश्वर सरीते काठी 
कल्पवृक्ष तो अमुचा तेथे, उध्दारास्तव भक्तासाठी।।१२।।

तो विश्रांतीकट्टा, नागनाथ, भागीरथीचे घे दर्शन 
ग्रामी गणेश देवता, महालक्ष्मीला कर वंदन ।।१३।।

नवग्रहासमीप हनुमान, तंतुकेश्वर, कल्लेश्वर

नदी किनारी आमुच्या ग्रामौ दर्शन आहे ते सुंदर ।। १४ ।।

ऐक मानवा यात्रेकरू तीर्थयात्रा सफल करी
नटली सजली जरी ती नाही, पावन नगरी गंधर्वपूरी ।। १५ ।।

आम्ही येतो नाना स्वरूपे भेटण्यास भेटून जातो
सदैव फिरतो सर्व ठायी, संगमी राहण्या तरी असतो ।। १६ ।।

तो भीमा अमरजा, संगम त्यांचा ज्या ठायी 
अदृश्यातून हिंडत असतो, सदैव आम्ही त्या ठायी ।। १७ ।।


जो माझा मी त्याचा, जन्मोजन्मी राहणार 
प्रपंची रमूनी कर्म तयांचे, निजनयनाने पाहणार ।।१८।।

चिखलातून भक्तां काढण्या, चिखलात उतरणे भाग पडे 
आम्हा पाहुनी रोशा ठायी, कोणी वदे अन्याय घडे ।।१९।।

जे नाही करावे तेची करतो, पण का करतो
लाख निंदती, एक जाणतो, तोच आम्हाजवळी थरतो ।।२०।।

तो राव असो वा रंक असो, मागे येथे माधुकरी
गरीब आमुचे गांव खरोखर, सरिते काठी गंधर्वपूरी ।। २१ ।।
आम्ही निर्गुण स्वरूपे, वावरतो या स्थानावर 
सजीव होऊन निजभक्ताला, आणतो येथे भानावर।।२२।।

हे राज्य कलीचे, भूवर तोची अधिकारी 
ठेऊनी श्रध्दा सांभाळूनी तू, भक्ता यावे गुरुद्वारी ।। २३ ।।

अनंत देही भूवर माझा, ठायी ठायी वास असे
येथे रमला जो जीव त्याची, सेवा पदी या येत असे ।। २४ ।।

स्थापन झाली अखंडेश्वरी, आदेश आमुचा तो म्हणोनी 
ॐदत्त दत्ताई पाणपोई स्थापन केली वाटेवरी ।।२५।।

तीर्थ चक्रेश्वर आहे, तेथे सेवा रुजू झाली 
कल्लेश्वरच्या मंदिरास, स्वल्प सेवा ती केली।।२६।।

अजुन सेवा करणे आहे, करणारे आम्ही ध्यान धरा 
ॐ दत्त नाम धारी, शाब्दीक आम्हा साह्य करा।।२७।।

सुवर्ण पादुका स्मरण प्रित्यर्थ, त्याही निर्गुण मठी आल्या 
विधी लिखित ते ऐसे म्हणोनी, स्थापन आम्ही त्या केल्या ।। २८।।

सिध्द कमंडलू, धर्म दंड, सुवर्ण मुकुट तोहि दिला 
सालकऱ्यानो, आहे आशिष आमुची अमानात सांभाळा ।।२९।।

जेथे संगीत कानी पडे, तेथे हे पाऊल वळे 
मधु भजनाने हे मन रमते, भोजन आम्हा त्यात मिळे।। ३० ।।
