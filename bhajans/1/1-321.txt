सखा हरि माझा-

सखा हरि माझा पंढरपूरी
सखू मी विठूची, विठू ना दूरी।।धृ०।।

धन्य जाहली ती,नदी चंद्रभागा 
युगे युगे पाही, रोज पांडुरंगा
कधी होय, माझी, आशा ती पूरी ।।१।।

सदा चक्षूपूढे, विठू मूर्तीमंत
विटेवरी उभा, कटेवरी हात
मंदिर विठूचे, असे अंतरी ।।२।।

धूणी भांडी रोज, दुखे माझी पाठ
फिरे पाठीवर, विठ्ठलाचा हात 
नांदतो हरितो, सवे सासरी ।।३।।

सदाकाळ राहे, सासूचा पहारा 
घरभर होई, कामाचा पसारा
हातभार लावी, सदा सावरी ।।४।।

कधी या मनाला लागे हूरहूर 
अवचित काना अभंगाचे सूर 
मधु-भजनात, आगमन करी ।।५।।