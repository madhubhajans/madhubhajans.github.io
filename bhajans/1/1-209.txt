करू या उदो उदो

करू या उदो उदो अंबाबाईचा 
मायेचा वाहे झरा शहरी कोल्हापुरा 
घेऊ या लाभ दर्शनाचा ।।धृ०।।

साऱ्या जनतेची आई, माता अंबाबाई 
हाकेला उभी राही, सारं काय तिच्या ठाई 
सत्य डोळ्याने पाही, दंड दुष्टांना देई 
अनेक रुपे तीही घेई, भक्तांच्या पायीं 
अश्विनी प्रथम दिनीं, वसते सिंहासनी 
होतो जयघोष माऊलीचा ।।१।।

डोंगरी माथ्यावर, ज्योतिबांचे मंदिर 
जुळती दोन्ही कर, पाहाल मूर्ती जर 
असे हे कोल्हापूर, नवरात्रीला फार 
करिती देवीचा तो उत्सव घरोघर 
सोहळा मनोहर रम्य तो खरोखर 
सुटे मधुगंध चंदनाचा ।।२।।
