नरसिंहराजा दत्तात्रेय

देवा नरसिंहराजा हे दत्तात्रया
 तुज वाचोनी येणार कोणा दया ।। धृ० ।।

भोळ्या भक्तांस दिसता आशेचे किरण 
लीन होतो तिथे जातसे तो शरण 
ना भरवसा परी तो कलीयुगी या ।।१।।

सत्य भासे म्हणून लाखो जन धावती 
कोणी साधू निराशा करी शेवटी 
ती अघोरी लीला जाऊ द्यावी लया।।२।।

नाही लपली तुझी थोर दैवी लीला 
ओळखावी कशी ना कळे ती कला 
भक्ति अपुरी पडे सत्य जाणावया ।।३।।

दत्तभक्तित मोलाचे मिळती धडे 
सौख्य मिळण्याआधी दुःख पदरी पडे 
मधुभजने तुझी आम्ही गावोनिया ।।४।।
