कुणी पाहिला का केशवाला-

कुणी पाहिला का केशवाला माधवाला
मध्यम बांधा, रंग सावळा मदनाचा पुतळा ।।धृ०।।

कुठे बरे बसला । 
आज नसे दिसला ।।
युगायुगांची, ओळख माझी, आज कसा रुसला ।।१।।

मुकुट शिरी धरला ।
खांद्यावर शेला ।।
हात कडेवर उभा विटेवर, पिंताबर पिवळा ।।२।।

कधी नामापाठी ।
कधी चोखासाठी ।।
फिरती फिरता, नाना वाटा, रुक्मिणीवर चुकला ।।३।।

हुशार शिकलेला ।
अवगत सर्व कला ।।
कुणी पळविला, कुठे हरवला, नाही कसा कळला ।।४।।

बहुरुपी तो श्रीहरी ।
कधी कुठल्याही घरी ।।
असेल का तो, या घोळक्यात, मधुभजनी लपला ।।५।।