बोलविते काशी

बोलविते काशी
होण्या जातो आम्ही संन्यासी ।। ध्रु।।

या देहाला कारणी लाऊ 
जनकल्याणा चंदन झिजऊ
परतुनी येऊ आम्ही गावाशी ।।१।।

आई वडिलांनो शोक कशाला 
कर्तव्याशी लेक निघाला
काळजी सारी भगवंताशी ।।२।।

पूर्वनियोजित आहे कथा ही 
ना ममतेची वेळ आता ही
शिव-शक्तिच्या गंगे तटाशी ।।३।।

आज विचार अवघड पडला
कर्तव्याचा डोंगर चढला
येऊ पुन्हा पण आज आम्हाशी ।।४।।

गंगे तटाशी तो एकांत
मणिकर्णिका घाट प्रशांत 
रमण्या तेथे मधुभजनाशी ॥५॥
