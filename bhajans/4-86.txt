काय तुझी लायकी

माणसात तु राहून प्राण्या, ना तूज माणुसकी 
माणसा, काय तुझी लायकी।।धृ०।।

श्रावण बाळ धन्य खरोखर 
त्याची सर ना तुजला तिळभर
भारूड तुझे गाशी बिनसूर । वाजवूनी ढोलकी।।१।।

रमलाशी तू त्या संसारा
महाराणीला घालशी वारा
हसतो तुजला गावही सारा
उरकशी घरचा तूच पसारा । करणी तुझी बायकी।।२।।

आईवडीलांना सुख ना देशी
शाप तयाचे माथी घेशी 
परदेशी तू फिरण्या जाशी
सांगत मधुकर सोबत नेशी । बायल ती लाडकी।।३।