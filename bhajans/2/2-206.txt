दाखिव किमया

दाखिव मजला तुझी ती किमया
पदर पसरीते श्रीगुरुराया।।धृ०।।

गोठयामधली गुरे पळाली
शेती भाटी गहाण पडली
सुकली माझी सतेज काया।।१।।

त्या लक्ष्मीने पाठ फिरविली
दारिद्र्याने कोठारे भरली
अन्न जीवाला मिळे न खाया।।२।।

त्या झाडावर फुले न फुलती
आनंदाने तरू न डुलती
श्रम ते जाती निघून वाया।।३।।

परिवाराचे नाव हरवले
काय कळेना कोठे चुकले
कशी कुणाला दया न माया।।४।।

प्रेम तुझ्यावर आहे निरंतर
रुप तुझे ते सगुण सुंदर
मधुभजनात मिळो पहाया।।५।।