प्रभूचे स्तवन

ईश्वराच्या मठी नांदूया
स्तवन प्रथम करूया, प्रभूचे स्तवन प्रथम ।।धृ०।।

जन्म मरण ते चक्र सुदुर्शन
फिरवत बसला देवकीनंदन
तोची चराचरी नारायण हरि
नित्य चरण धरूया।।१।।

अनंत रूपे या धरतीवर
संत स्वरूपे राहे ईश्वर
आवड ज्याशी पारख त्याशी
हरि भजनी राहू या।।२।।

कुणास ठावे कोण रुपानी
भेट ही देऊनी जाईल निघुनी
तो भगवंत चराचरात
जाणूनी ते घेऊया।।३।।

नाम ते घ्यावे प्रभूचे निशिदिन
सदैव जवळी तो नारायण
मधुभजनी त्या रंगूनी जाऊ
भक्तिरसे न्हाऊया।।४।।