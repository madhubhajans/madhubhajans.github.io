बंदीवास 

संसार बंदीवास
भक्तिचा लागे ध्यास।।धृ०।।

किर्तनात किती गोड, अभंग ते थोर
रडतात माझ्या घरी, माझी पोरं ढोरं
दुःखाचे दोन घास।।१।।

वाचतात कोणी कोणी सदा पोथी पाठ
माझा घरी लाटणी आणि पोळीपाट
जीव माझा हा उदास।।२।।

कुणी कधी माळ जपे, भजे पांडुरंगा
वेळ मज मिळे कधी हाती सूई धागा
अंधारी माझी आस।।३।।

पथी कोणी जाती एक दुज्या पारखित
घुटमळे मन माझे उभी खिडकीत
कंठात आहे फास।।४।।

कुणी रमण्या जातात, मधु भजनात
चंदना परी मी रोज, झीजे सासरात
जात ना माहेरास।।५।।