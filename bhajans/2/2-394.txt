श्री गुरुचरित्र काव्य

तुझेच सुंदर गुरुचरित्र-तुझाच करतो धावा
ॐ दत्तदेवा उस्थिला ॐ दत्तदेवा।।धृ०।।

असे मंगलाचरण मनोहर-सुंदर ते प्रथमोध्यायी
देव-देवतांचे गुणगान-स्मरण खरोखर ते होई
अज्ञानाचा सरतो पडदा-मग ज्ञानाचा ठेवा ।।१।।

ब्रम्होत्पत्ती युगायुगांची कथा रंगली सुंदर ती
दीपकशिष्याची गुरुसेवा-द्वितीयोध्यायी निरंतर ती
चक्रपाणी शिव धाऊन आले-पाहून भक्तिभावा ।।२।।

भिमाअमरजा संगमठायी-नामधारकाशी नेले
अंबरीश नी दुर्वासाचे-त्यात कथानक रंगले
गुरुवाणीने तृतियोध्यायी-आला खरोखर गोडवा ।।३।।

अनुसुयेचे सत्व पाहण्या-ब्रम्हहरिहर ते आले
कथा चतुर्थोध्यायी सतीने-बालकरूप तया दिधले
देऊनिया स्तनपान तयाना-सादर केली सेवा ।।४।।

पिठापूरमला श्रीदत्ताचा-तो पहिला अवतार असे
श्रीपादश्रीवल्लभ सन्यांसी-मोहक दर्शन ते त्यांचे दिसे
निघून ते तीर्थाशी गेले-तो अध्याय पाचवा ।।५।।
त्या शिवलींगा घेऊनी जाता-रावण तो लंकाधिपती
विघ्न आणितो श्री गणराया- असुराला गाठुनी पथी
त्या गोकर्णी लिंग स्थापिले-तो अध्याय सहावा ।।६।।

राजाने गोकर्णमहिमा-गौतममुखे ऐकिला
असूनही चांडाळ महिला तो उध्दार जाहला
अजब कथा ती वर्णन केली-तो अध्याय सातवा ।।७।।

मुलास घेऊन प्राण दयावया-निघून जाई माता ती
शनिप्रदोष ते व्रत करण्या-त्या महिलेला सांगती
वचन तिला अन् ज्ञान मुलाशी-तो अध्याय आठवा ।।८।।

राज्यलाभ तो त्या धोब्यास-पुढील त्याच्या जन्मात
दर्शन देईन तेव्हा तुजला-श्रीगुरु त्यासी म्हणतात
वचन देऊनी गुप्त श्रीगुरु-नवमोध्याय पहावा।।९।।

ठार मारीले त्या चोरानी-ब्राम्हण भक्ता रानात
श्रीपादवल्लभ क्षणी प्रगटले-त्रिशूळ घेऊन हातात
मारूनी चोरा भक्त उठविला तो अध्याय दहावा।।१०।।

कारंजग्रामी जन्म जाहला-बाळ नरहरी अवतरला
पुत्र जन्म पावता आनंद-माधव आणि अंबेला
जगतोध्दारक दत्त खरोखर-अध्याय अकरावा ।।११।।

आपुल्या माते ज्ञानदान ते-कारंजात करतात
पुत्रवती हो आशिष देऊन-ते काशिला जातात
घेती यती संन्यास तिथे-अध्याय तो बारावा ।।१२।।

उत्तरयात्रा करता करता-कारंजात येतात
तटी गोदेच्या ब्राम्हणाची-पोटदुखी बरी करतात
अजब महिमा दाखवी-अध्याय तो तेरावा ।।१३।।
सायंदेवा श्रीगुरु ते-वरदान कृपेचे देतात
त्या यवनाला शासन-होते श्रीगुरुमहिमा ती त्यात
त्या भक्ता जीवदान ते-अध्याय तो चौदावा ।।१४।।

सर्व आपुल्या त्या शिष्यांना पाठवती ते यात्रेला
बैजनाथला गुप्त राहती-तो वृतांत आगळा
सुरस कथा ती यात रंगली-अध्याय पंधरावा ।।१५।।

गुरुभक्तिची कथा अलौकिक-सांगितली त्या विप्राला
ज्ञानदानही देऊनी गेले-श्रीगुरु ते भिलवडीला
भूवनेश्वरीच्या स्थानी गुरु-अध्याय तो सोळावा ।।१६।।

भिलवडीच्या त्या भूवनेश्वरीची-भक्ती करी तो ब्राम्हण
स्वतः स्वतःची छेदन करूनी-जीभ करीतो अर्पण
त्यास गुरुंनी विद्या दिधली-अध्याय सतरावा ।।१७।।

वेल घेवडयाचा दारातील-तो उपटोनी टाकला
चमत्कार श्रीगुरुनी केला-द्रव्याचा हंडा दिधला
दरिद्री तो धनवान जहाला-अध्याय अठरावा ।।१८।।

औदुंबरचे थोर महात्म्य-कथन गुरुने ते केले
योगिनींना त्या यतिराजांनी-प्रेमाने वरदान दिले
गेले गाणगापूरी अध्याय-तो एकोणीसावा ।।१९।।

समंधत्रासा दूर करूनी-पुत्र दिले स्त्रीला दोन
एक पुत्र गतप्राण होता-प्रसविले आत्मज्ञान
ज्ञान दिलेसे त्या महिलेला-तो अध्याय विसावा ।।२०।।
प्रेत बालकाचे आणिले-त्या औदुंबर स्थानाशी
यतिवरानी कृपा करूनी-जीवंत केले पुत्राशी
असा रंगला तो अध्याय-सुंदर एकविसावा।।२१।।

गरीब विप्रा सदनी जाउन-मागून भिक्षा घेतली
वाझं म्हैस ती गुरुकृपेने-दुधही देउ लागली
ज्ञान मिळे ऐसा अध्याय-वाचून बाविसावा ।।२२।।

श्रीगुरुंना ग्रामाधिकारी-नेई गाणगापूरात
उध्दरीले राक्षसां गुरुंनी-त्रिविक्रम गुरु निंदेत
लक्ष ठेऊनी वाचावा अध्याय तेविसावा ।।२३।।

त्रिविक्रमा भेटण्या जाऊनी-विश्वरूप दावितात
शरणपदी त्रिविक्रम येता-वरही त्यासी देतात
गुरुकृपेची महिमा ती-अध्याय चोविसावा ।।२४।।

म्लेंच्छराजाजवळी जाऊनी-ब्राम्हण वेद म्हणतात
त्रिविक्रमा छळता श्रीगुरुची-ती भेट संगमस्थानात
गुरुलीलेचा हा अध्याय-आहे पंचविसावा ।।२५।।

त्या विप्रांना ती वेदरचना-श्रीगुरु सादर करतात
अहंकारी ते विप्र घालीती-वाद तरी त्या चर्चेत
उपदेशाचा आहे धडा-अध्याय सव्विसावा ।।२६।।

पतिताकडूनी त्या विप्रांचा-होय पराभव वादात
शाप देऊनी त्या विप्रांना-ब्रम्हराक्षस करतात
प्रभावशाली तर अध्याय-हा सत्ताविसावा ।।२७।।

श्रीगुरुधर्मोपदेश त्या-पतिताला प्रेमे करती
पतितावस्था देऊनी त्यासी-स्वगृही त्याला पाठविती
गुरुचरित्रातील अध्याय-हा अठ्ठाविसावा ।।२८।।

गुरुदेवानी भस्मप्रभाव-सांगितला त्रिविक्रमाला
वामदेव अन् राक्षस त्यांची-कथा कथिली त्याजला
ध्यानी असा एकोणतिसावा-तो अध्याय घ्यावा।।२९ ।।

निधनानंतर त्या पतीच्या-पत्नी करीते आकांत
श्रीगुरु तिजला कथा सांगूनी-सांत्वन तिचे करतात
गुरुचरित्रातील अध्याय-हा सुंदर तिसावा ।।३०।।

पतिव्रतेचां आचारधर्म-त्या पत्नीला सांगती
सहगमनाची रित सांगण्या-तपस्वी साधू भेटती
गुरुचरित्रातील अध्याय-सुंदर एकतिसावा ।।३१।।

निघाली ती सहगमन कराया-श्रीगुरुया आली भेटी
चरणामृत प्रोक्षिता खरोखर-जीवंत झाला तिचा पती
गुरुचरित्रातील अध्याय-सुंदर बत्तीसावा ।।३२।।

माहात्म्य ते रूद्राक्षधारण-नंदीग्रामी वेश्येची कथा
वैश्य, कोंबडा, माकड, वेश्या-कथेस कारण शिव होता
गुरुचरित्रातील अध्याय-सुंदर तेहतिसावा ।।३३।।

येऊनी नारद आणि पराशर-भेटती दोघे राजाला
शिवदूत ते कारण ठरले-यमदूता पळविण्याला
गुरुचरित्रातील अध्याय-सुंदर चौतिसावा ।।३४।।

सोमवारव्रत गुरुनी कथिले-कथा असे कच देवयानी
पाच मुलांची माता झाली-म्हणून ती सिमंतीनी
गुरुचरित्रातील अध्याय-सुंदर पस्तिसावा ।।३५।।

श्राध्दभोजना पतीस नेले-परान्न त्यागी तो ब्राम्हण
संगे जेवता श्वान त्वरीत-पत्नी गुरुना गेली शरण
गुरुचरित्रातील अध्याय-सुंदर छत्तीसावा ।।३६।।

ब्राम्हणास त्या आचारधर्म-प्रेमे श्रीगुरुनी कथिला
कर्मानुष्ठाने सांगुनी-उत्तम वर ब्राम्हणा दिला
गुरुचरित्रातील अध्याय-थोर सदतिसावा ।। ३७।।

शिधा तिघांचा घेऊन आला-गरीब तो ब्राम्हण भास्कर
जनही जेवले चार हजार-वस्त्र गुरुंचे अन्नावर
गुरुचरित्रातील अध्याय-सुंदर अडतिसावा ।।३८।।

गुरुमुखातून व्रत अश्वत्थ-गुरुवचने आशा पूर्ण
साठ वर्षे वय त्या वंध्याचे-तिला जाहले संतान
गुरुचरित्रातील अध्याय-एकोणचाळिसावा ।।३९।।

औदुंबरचे शुष्ककाष्ट ते-असून पल्लव ही आले
शबराची शिवभक्ती आणि-कोड ब्राम्हणाचे गेले
गुरुचरित्रतील अध्याय-आहे चाळिसावा ।।४०।।

काशीयात्रा महती कळली-शिवमुखे त्या उमेशी
काशीदर्शन ते घडविले-गुरुने सायंदेवाशी
गुरुचरित्रातील अध्याय-एकेचाळिसावा ।।४१।।

श्रीकृष्णाचे अनंतव्रत जे-केले कथन त्या धर्माशी
श्रीगुरु ते घेतात करूनी-सांगुन सायंदेवाशी
गुरुचरित्रातील अध्याय-तो बेचाळिसावा ।।४२।।

श्रीशैल्ययात्रा विणकरास त्या दोन्ही चरण गुरुचे धरता
त्या अध्यायी असे विमर्षण-कुमुद्वती शिवरात्र कथा
गुरुचरित्रातील अध्याय-तो त्रेचाळिसावा ।।४३।।

तुळजापूरकर भवानी भक्त-संगमी क्षीगुरुच्या भेटी
संगमस्थानी स्नान करीता-कोड सत्वरी ते जाती
गुरुचरित्रातील अध्याय-चव्वेचाळिसावा ।।४४।।

कवि नरहरी हिप्परगीचा-कल्लेश्वरचा भक्त असे
भान स्वप्न दृष्टांते येऊन-गुरुसेवेशी लागतसे
गुरुचरित्रातील अध्याय-पंचेचाळिसावा ।।४५ ।।

आठ ग्रामी एकाच दिनी ते-श्रीगुरु सर्वांना दिसले
एक दुज्या कार्तिक पौणिमे-गुरुस्थानी सारे कळले
गुरुचरित्रातील अध्याय-तो सेहेचाळिसावा ।।४६।।

शुद्राने ते शेत कापिले-वचन गुरुंचे पाळिले
असूनही दुष्काळ खरोखर-शतपट पीक तेथे आले
गुरुचरित्रातील अध्याय-सत्तेचाळिसावा ।।४७।।

भीमा अमरजा संगम आहे-माहात्म्य त्याचे जणू काशी
सांगून ऐसे त्या शिष्याशी-स्नान ते रत्ना भगिनीसी
गुरुचरित्रातील अध्याय-अठ्ठेचाळिसावा ।।४८।।
देहधारी जीव गुरुभक्तीने-ब्रम्हरूप होण्यासाठी
शिव उमेला कथा सांगती-गुरुगीता गुरुची महती
गुरुचरित्रातील अध्याय एकोणपन्नासावा ।।४९ ।।

परिट झाला म्लेंछराजा-श्रीगुरु त्याच्या नगरात
शैलगमन करण्याचा नंतर-विचार श्रीगुरु करतात
गुरुचरित्रातील अध्याय-सुंदर पन्नासावा ।।५०।।

स्थापुनिया निर्गुण पादुका क्षेत्र गाणगापूरात
पंचगंगे पुष्पासनी आसन-शैलगमन ते करतात
स्मरण गायनात अध्याय-तो एकावन्नावा ।।५१।।

सिध्दानी इतुकेच कथिले-गुरुचरित्री ते आले
अष्टसात्विक भाव जागृत-नामधारकाचे झाले
स्मरण गायनी हा अध्याय-सुंदर बावन्नावा ।।५२।।