घर यतीराजाचे

संगम तीरी, घर यतीराजाचे
माझ्या ते टोक माहेराचे।।धृ०।।

यतिवरांचे गंधर्वपूर
मठीहूनी ना, घर माझे दूर
सायंकाळी, प्रयाण त्यांचे।।१।।

घेऊन येती, जन मंत्रदिक्षा
प्रदक्षिणा त्या श्रीकल्पवृक्षा
झाड जिथे ते, औदुंबराचे।।२।।

भिमा अमरजा, त्या संगमावर
जलाशयी त्या रमती मुनिवर
मंदिर जेथे संगमेश्वराचे ।।३।।

प्रगट जहाले, ते शक्तिपीठ
विराजमान, ती मंदिरात
स्थान सुशोभित, अखंडेश्वरीचे।।४।।

यतिवरांचे, सदनात आसन
सभोवती ते दरवळे चंदन
ते सौख्य जेथे, मधुभजनाचे ।।५।।