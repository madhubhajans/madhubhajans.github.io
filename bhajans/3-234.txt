भाव तोचि देव

भाव तोचि देव
देव दुजा नाही ।।धृ०।।

भटकू नको रे - राजा देव शोधण्याशी
तयाविण तुझा देह - पडेल भूमिशी
तुझ्या अंतरात - आहे त्यास पाही।।१।।

नाशिवंत देही - तुझ्या ईश्वराचा ठाव
म्हणोनिया ते चैतन्य - तिथे दृष्टी लाव
अजुनी कशाची - हवी तुज ग्वाही।।२।।

भाव जिथे राही - तेथे धावे देव भेटी
आला जगजेठी तैसा - पुंडलीकासाठी
स्थिर चित्त ठेवी - दिसेल तुलाही।।३।।

नारायण आत्मा - राजा असे हृदयात
हळू हळू डोले तेथे - तोही भजनात
मधुभजनात - भाव तोच राही।।४।।