चरणद्वय पूजियेले

चरणद्वय मी स्वये पूजियेले
अंतरी माझ्या गुरु राहियेले।।धृ०।।

होईल ऐसे नाही सुचले
स्वप्नी नसता पदरी पडले
चरणकमळी शिर ठेविले।।चरण०।।१।।

ब्रह्म जणू ते सदनी आले
तेच मला नारायण दिसले
रुद्र स्वरूपीही पाहिले।।चरण०।।२।।

चक्र सुदर्शन हाती जैसे
चंद्र, गंगा माथी भासे
रुद्र तनूवर नागही डोले।।चरण०।।३।।

श्वानस्वरुपी वेदही होते
कामधेनू जोडून नाते
भावपूर्ण मी स्पर्शले।।चरण०।।४।।

सुमनांचा त्या परिमळ सुटला
दत्त दिगंबर धुंद जहाला
मधुभजनाने मन मोहिले ।।चरण०।।५।।